Jeśli jesteś początkującym graczem, z pewnością zadajesz sobie i innym pytanie o to, jak szybko wygrać w szachy. Nie nastawiaj się jednak na wygraną w każdej pojedynczej rozgrywce. Na pewno już masz świadomość, że umiejętność gry w szachy to skomplikowany proces i doskonali się ją przez długie lata, a nawet śmiało rzec można, że przez całe życie.

Poniższe wskazówki nie są gotową receptą na wygraną, lecz raczej ramową konstrukcją zwycięskiej partii, której celem jest zamatowanie króla przeciwnika. Oczywiście nie może się to wydarzyć bez odpowiedniego przygotowania.
Jak wygrać w szachy - początek partii jest bardzo ważny
W szachach początek rozgrywki jest bardzo istotny. Błędy popełnione w pierwszych ruchach bardzo trudno naprawić, dlatego graj mądrze od samego startu. Pamiętaj, że twoim celem jest przejęcie kontroli nad centrum szachownicy. To tu toczy się walka o przewagę, dlatego staraj się wystawić pionki i figury tak, żeby móc decydować o dalszym przebiegu rozgrywki.

Żeby opanować skuteczną grę początkową, poznawaj otwarcia szachowe oraz analizuj je. Śledź również przebieg swoich pojedynków tak, żeby wyłapywać popełnione błędy i więcej ich nie popełniać.

Zajmowanie dobrych pozycji to krok do wygranej
Nie dopuszczaj do tego, żeby przeciwnik zablokował twoje figury i zbliżył się do twojego króla. Dbaj, żeby bierki znajdowały się na polach aktywnych i czynnie uczestniczyły w przebiegu partii. W wielu przypadkach cenniejsze będą pionki centralne, podobnie jak skoczki. Wieże również przydadzą się, ale na otwartych liniach. Gońce powinny znajdować się na długich przekątnych. Dąż do tego, żeby zapewnić szerokie pole ruchu hetmanowi.

Rozsądna wymiana figur
Nie oddawaj łatwo wartościowych figur. Zbicie bierki przeciwnika kosztem utraty własnej, czyli wymiana ma sens, jeśli obydwie figury mają tę samą wartość. O wymianie decyduje zarówno rodzaj figury, jak i jej aktywność, czyli to, czy w danym momencie może się swobodnie poruszać, czy też nie.

A co jeśli przeciwnik oddaje figury za darmo? Zawsze je zbijaj, zachowując jednak czujność i uważając na podstęp.

Koordynacja ataku na króla przeciwnika
Zwykle nie można dać mata królowi tylko jedną figurą. Najczęściej jest on wspólnym dziełem kilku bierek, które trzeba odpowiednio skoordynować podczas rozgrywki. Jedną figurą wykonujesz szach, a drugą - bronisz figury szachującej. Często potrzeba poświęcenia wielu figur, żeby przełamać obronę przeciwnika, dlatego planuj swoje ruchy szeroko.

Obrona własnego króla, czyli jak grać w szachy, żeby wygrać
W trakcie rozgrywki dość łatwo przeoczyć możliwości przeciwnika, dlatego zawsze miej na uwadze, że twój oponent również gra i dąży do zamatowania twojego króla. Skupiając się na ataku, nie zapominaj więc o jego obronie. Upewniaj się, że uważasz na zagrożenia, które każdym swoim ruchem stwarzać może przeciwnik. Jednym z najlepszych sposobów na zapewnienie bezpieczeństwa własnemu królowi jest umieszczenie go za broniącymi pionkami. Można wtedy skoncentrować się na ofensywie.

Podziękowanie za grę
Niezależnie od tego, czy rozgrywkę wygrasz, czy przegrasz, zawsze zachowuj się przyjaźnie w stosunku do przeciwnika. Pogratuluj wygranej, jeśli to on okazał się lepszym graczem w tej partii, albo podziękuj za grę, kiedy to ty wieńczysz laur zwycięstwa.

Zakończenie gry to doskonały czas na uprzejmą pogawędkę oraz przemyślenie własnych ruchów. Pamiętaj o tym, że niezależnie od wyniku każda kolejna partia to lekcja, podczas której dowiadujesz się jak wygrać w szachy.

 

Powyższe wskazówki pozwolą ci pokierować twoją grą według planu, jednak nie przejmuj się, jeśli nie wygrasz partii. Trening czyni mistrza, a szachy to gra, w której liczy się długotrwała praca. Zrozumienie tego, co dzieje się na szachownicy jest kluczowe dla udanej partii. Wszystkie rady trzeba zastosować w praktyce - nauczyć się po prostu czym są silne i słabe pola, jak przejąć kontrolę nad centrum, liniami oraz przekątnymi oraz w jaki sposób oceniać aktywność figur własnych oraz przeciwnika.

Początkujący gracze często szukają “przepisu” na to, jak grać w szachy, żeby wygrać. Jednak w grze w szachy pojedyncza wygrana nie jest jej najważniejszym celem, szczególnie jeśli jesteś początkującym graczem. Najpierw pracuj systematycznie, skup się na doskonaleniu swoich praktycznych umiejętności i zdobyciu wiedzy, a z czasem zwycięstwo stanie się osiągalne.
